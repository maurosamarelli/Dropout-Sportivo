# Dropout-Sportivo
Tesi di Laurea in Data Science: Individuazione dei predittori più significativi del dropout sportivo in età adolescenziale

Link questionario predittivo abbandono sportivo: http://dropoutsportivo.pythonanywhere.com

Il tema di questa tesi è la predizione del dropout sportivo dei minori, nella fascia di età dai 9 ai 17 anni, effettuata assegnando una probabilità di abbandono rispetto a dati anagrafici e una serie di informazioni relative a educazione familiare, sport praticato/i e frequenza, supporto dei genitori, rapporto con i compagni, rapporto con l’allenatore, autoefficacia e gestione del match,
ricavati tramite un questionario predittivo.

Il questionario predittivo è il risultato del lavoro di analisi condotto in collaborazione con Orangogo, una startup innovativa a vocazione sociale conosciuta per aver dato vita al primo motore di ricerca degli sport in Italia.

Orangogo ha messo a disposizione i dati relativi a circa 3.000 questionari sottoposti a ragazzi nella fascia di età tra i 18 e i 20 anni, con lo scopo di costruire un questionario ad-hoc per predire, con una determinata probabilità, il rischio di abbandono sportivo negli adolescenti.

Il fine ultimo del questionario predittivo è individuare i fattori che maggiormente incidono sul rischio di abbandono e fornire supporto per prevenire che l’abbandono si realizzi effettivamente.

La prima parte della tesi introduce il ruolo dello sport nella società, con particolare enfasi sul periodo adolescenziale, il quale risulta essere molto critico per l’abbandono sportivo.

La seconda parte riguarda l’analisi statistica descrittiva del dataset contenente i dati dei questionari sottoposti a ragazzi di età compresa tra i 18 e i 20 anni, con lo scopo di derivare un quadro generale sui fattori di incidenza sul dropout.

La terza parte riguarda l’individuazione dei predittori più significativi del dropout sportivo sulla base dei dati a disposizione, mediante il task di feature selection sul dataset ottenuto dalle fasi di pre-processing e di data preparation.

Nella quarta parte vengono utilizzati e confrontati algoritmi predittivi di classificazione, con lo scopo di fornire una determinata probabilità di abbandono per nuovi questionari.

La quinta parte riguarda l’analisi della causalità delle variabili disponibili, effettuata attraverso tecniche tradizionali di statistica ed econometria, con lo scopo di individuare interessanti relazioni, ponendo particolare attenzione alle tematiche geografiche/spaziali.

La sesta parte descrive la costruzione del questionario predittivo dell’abbandono sportivo, avente come target i ragazzi tra i 9 e i 17 anni, sulla base dei modelli sviluppati e dei risultati ottenuti dalla fase di individuazione dei predittori più significativi.
